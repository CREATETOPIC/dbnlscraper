

Thamas Koelikan,

of De verovering van het Mogolsche ryk;

Treurspel.

Eerste bedryf.

Eerste tooneel.

Nadir, Nasser.

Nadir.

ô Ja, myn waarde zoon! het gaf my veel genoegen,

Dat gy, om by uw' rang onsterflyke eer te voegen,

Afkeerig van de rust die ge in myn hof genoot,

My smeekte dat ik u uit Ispahan ontbood'.

Gy noopt my, door uw' moed en glorieryk verlangen,

Met vreugd in Lahor, in myn leger, u te ontfangen.

Gy zult, naar uw begeerte, op 's keizers oorlogsmagt,

Zo talryk als men ooit te velde heeft gebragt,

Hier, in zyn wagglend ryk, onfeilbaar triomferen:

Die vyand kan geen heir van Persianen keeren.

Nasser.

Myn vorst, hoe teêr uw gunst myn' ouder broeder vleit,

'k Heb meer bewys, dan hy, van uw genegenheid:

Laat hem gantsch Persië in uw afzyn vry bestieren;

Ik pluk, door u geleid, hier eeuwige lauwrieren.

Verwacht dat Nasser zich vol moeds, gelyk een' zoon

Van grooten Nadir voegt, in 't oorlogsveld betoon'.

Gelei uw volk ten stryd'. Waar is myne offerhande?

Elk uur, elk oogenblik vertoevens waar' my schande.

Nadir.

De dartle Mahomet, verschrikt, van laffen aart,

Door vleijers dwaas bestierd, des legerstafs onwaard',

Veel meer in weelde dan in oorlogskunde ervaren,

Weêrstreeft my met een heir van moedelooze scharen;

Ik toog den Industroom, zelfs zonder tegenstand,

Reeds over; Lahor is verwonnen; 't gantsche land

Met 's vyands bloed bedekt: maar om myn legervanen

Een' weg rot in het hart van Indostan te banen,

Word kloek beleid verëischt, niet min dan krygsgeweld.

De roekeloosheid is geen kenmerk van een' held.

De keizer, in zyn heir begraven met zyn grooten,

In zyn verschansing door myn benden ingesloten,

Beroofd van toevoer, word, hoe listig hy 't verbloemt,

Van hongersnood gedrukt; hy is ten val gedoemd:

Maar eer myn strydbaar volk, door ons met wisse schreden

Op 't glibbrig spoor van eer stoutmoedig voorgetreden,

Die laffe menigte in haar sterkte zal verslaan,

Moet haar de hongersnood ten deele doen vergaan:

Of zo de vyand zelf, tot weering dier elenden,

Een' aanval durft bestaan op onze legerbenden,

Dan wacht, in 't open veld, het Persiaansche staal

Op 't onbedreven heir een vroeger zegepraal.

Nasser.

Gy zult u hier, niet min dan op de Agwanen, wreken.

De vorst van Indostan, die zyn verbond durft breken,

Die door hoogmoedig schrift u eerst vermetel hoont,

Die thans, in 't midden van zyn krygsmagt, vrees betoont,

Wien veel geringer tal van benden kan vertsagen,

Die eerelooze vorst verdient de wreedste plagen:

Ja, in zyn laf bestaan, is 't hem te groot eene eer,

Dat hy zyn straf ontfang' door 't Persiaansch geweer.

Nadir.

Uw drift, uw jeugdig hart voert u van 't spoor der reden:

De keizer Mahomet heeft roemenswaarde zeden:

Verächt hem niet te veel; beklaag zyn' tegenspoed.

Indien ik ware, als hy, in wellust opgevoed,

Gewoon in wulpsche pracht, in dartelheid te leven,

En aan een vleijend hof een dwaas gehoor te geven;

Ik zou, niet min dan hy, hoogmoedig, ontrouw, laf,

Een zwak beschermer zyn van kroon en legerstaf.

Zyn voorspoed is te groot, en maakt hem onvermogend.

Die ryksbestierder, hoe verbasterd, is meêdoogend,

Tot weldaên steeds geneigd en tot vergiffenis,

Zoverr' zelfs, dat zyn hart hierin te deugdzaam is.

Geen snoode wraakzucht heeft vermogen op zyn zinnen:

Hy poogt door dwinglandy geen schatten aan te winnen:

Hy zou min keizer zyn, dan vader, op zyn' troon,

Indien hy, min geluks, meer tegenspoeds gewoon,

Zich had geöefent in 't bestieren van zyn staten,

En min vermogen aan zyn vleijend hof gelaten.

De vleitaal baart den val van 't volkryk Indostan,

Schoon Nizamëlmoluk, in spyt van Alikan,

Uit zucht voor Mahomet, voor 't heil der onderdanen,

Dien dwazen keizer in oprechtheid durft vermanen,

Hem toonen dat zyn magt, hoe groot, niet kan bestaan,

Indien hy weigert op zyn staten acht te slaan,

En dat, hoe meer hy is in waardigheid verheven,

Hoe meer hy is verpligt voor land en volk te leven.

Dien vorst, met al zyn heir, alsöf hy feestdag viert,

In blinkend praalgewaad uitsporig opgesierd,

Aan 't krygsvuur ongewoon, verzeld van all' zyn vrouwen,

Dien vorst moet Indostan den legerstaf betrouwen;

Den lafsten opperheer, die door onwetendheid

Ontelbre benden hier ter slagting heeft geleid.

Nasser.

Uw Persianen, die, door heldenmoed bewogen,

Ter wisse zegepraal in 't krygsveld zyn getogen,

Bedreven in den stryd, ten oorloge opgevoed,

Verwachten meer geluks van uw beleid en moed.

Wy zien uw dappre vuist, gewoon te triomferen,

Welhaast met weinig volks gantsch Indostan verheeren.

Nadir.

'k Had met dit kleene heir myn' toeleg niet bestaan,

't En zy myn vyand door zyn grooten waar' verraên,

Die, toen myn arm zich op de Agwanen had gewroken,

My noopten in dit ryk het oorlogsvuur te stoken.

Zy hebben trouwloos my hunn' bystand aangeboôn,

Opdat ik Alikan verhieve op 's keizers troon.

Die snoode voorwaarde is door my niet aangenomen:

'k Heb echter hen misleid, om tot myn wit te komen.

Uit schandlyk zelfbelang heeft trouwlooze Alikan,

Arglistig ondersteund van al zyn vloekgespan,

Zyn' keizer, om 't verraad door myn beleid te styven,

De grootste feilen van een' veldheer doen bedryven.

Maar de aanslag is vergeefs: 't Mogolsche ryksgebied,

Al baat my de ontrouw, is voor dien verrader niet.

Zyn gruwzaam wanbedryf zal hem in 't kort berouwen.

Tweede tooneel.

Nadir, Nasser, Malek.

Malek.

Myn vorst, uit 's vyands heir zyn twee Mogolsche vrouwen

Hier aangekomen: zy, naar 't schynt van hoogen rang,

Begeeren u te zien; een zaak van groot belang,

Die allen spoed verëischt, aan u bekend te maken.

Ik deed haar, op haar beê, tot aan uw tent genaken.

Nadir.

Gelei de vrouwen hier.

Nadir vervolgt, terwyl Malek vertrekt.

Wat ongemeen geval!

Nasser.

Verwonderd, weet ik niet wat ik vermoeden zal.

Wat staat ons, heil of ramp, uit deze komst te wachten?

Twee vrouwen in uw heir!.. 't Verbystert myn gedachten.

Derde tooneel.

Nadir, Nasser, Milko, Semire, Malek.

Milko.

ô Nadir! op 't gerucht van uw grootmoedigheid,

Niet minder dan uw moed door Azië verbreid,

Durft zich een tedre vrouw een' toeleg onderwinden,

Dien ieder waerelddeel zal zonder weêrgaê vinden;

Een' toeleg, die welhaast myn dierbaar vaderland

Ten val rukt, of herstelt in zyn' alöuden stand.

Gy zult, hoe hoog geroemd door steeds te zegepralen,

ô Held! op dezen dag den grootsten lof behalen,

Indien uw zelfbelang voor uwe deugden zwicht;

Zo ge iets bestaat, dat nooit een koning heeft verricht.

Het Indostansche heir heeft, voor ontelbre monden,

Gebrek aan spyzen; 't word van hongersnood verslonden.

Men slagt, (ô yslykheên!) men slagt verwoed elkaêr;

Elk krygsknecht word, uit nood, zyn' spitsbroêrs moordenaar,

Daar 't ros, daar de elefant ons moet ten voedsel strekken.

Men durft het noodige aan den keizer zelv' onttrekken;

Ja, onder 't muiten van eerbiedigheid ontbloot,

Als hy misnoegen toont, hem dreigen met de dood.

De keizerin, voorlang door wanhoop aangedreven,

Bragt, ondanks onze zorg, in 't heimlyk zich om 't leven.

In wanörde, in gebrek, in woede, in moordgekerm,

Zal haast, 't en zy uw gunst zich over ons erberm',

De zware hongersnood ons gantsche heir vernielen.

Weer, weer dat onheil; toon wat deugden u bezielen.

Nadir.

Mevrouw, uw stout bestaan verbaast me: gy alleen

Beschaamt en vorst en volk: uw moed is ongemeen.

Gy noopt my, dat ik u de grootste gunst bewyze,

Myn staatzucht overwinn', myn' vyand spare en spyze!

Gy vreest hier geen gevaar!.. Door uw heldinnedaad

Bewyst ge uw zuivre trouw voor uw' gedreigden staat,

Terwyl een talryk heir zichzelf geen' weg durft banen

Door minder benden heen, zich schandlyk baad in tranen.

Indien gy waarheid spreekt, dan toont my uw verhaal,

Dat ik, zodra 't my lust, onfeilbaar zegepraal,

En dus verhinder dat ontelbre legerscharen,

Door hoogen nood geperst, door 't staal zich 't leven sparen:

Gy stelt, zo gy niet veinst, grootmoedig in myn hand

Den ondergang en 't heil van vorst en vaderland,

Verwacht een wonderdaad, en toont me een gaadlooze achting.

'k Zou, tot myne eer, misschien voldoen aan die verwachting,

U toonen dat myn deugd voor myn belang niet zwicht,

Ja iets bestaan, dat nooit een koning heeft verricht;

Indien een vyandin, die, verr' van my te vreezen,

My 't grootst geheim betrouwt, my niet verdacht moest wezen.

'k Verdiende, in plaats van roem, door lichtgeloovigheid,

De schande, dat een vrouw myne eerzucht had misleid.

Nasser.

Myn vorst! kan haar verhaal u achterdocht verwekken?

Hoe! zou een logen haar tot voordeel kunnen strekken?

Gyzelf hebt my gemeld, dat 's vyands legermagt,

Beroofd van toevoer, is tot hongersnood gebragt.

Vergeef my, dat ik u te stout durf tegenspreken,

En uit meêdoogendheid voor eenen vyand smeeken,

Wiens hoogmoed is verneêrd, en die, door u behoed,

U de eischen toe zal staan, die gy rechtmatig doet.

Nadir.

De tranen, loos gestort uit twee bekoorlyke oogen,

Verwekken in uw' geest een spoedig mededoogen!

Een schoone heeft op u veel magts door veinzery!

Bedwing uw driften, prins; betrouw de zaak aan my.

Mevrouw, dat ge inderdaad u zoud een gunst beloven,

Die nimmer weêrgaê vond, gaat myn begrip te boven:

Men vleit zich niet zo licht: gy durft te veel bestaan.

'k Zou aan uw' hongersnood in 't minst geen twyfel slaan,

Ja, zonder dat men 't meldde, uw groot gevaar vermoeden,

Deed uw verhaal my niet het tegendeel bevroeden.

Zoud gy, betrouwende op myn goedheid, onbedacht

My melden, dat uw volk elkaêr wanhopend slagt?

Dus, met een wisse hoop op uw bederf, my streelen?

Moest gy, uw' vorst getrouw, niet voor een' vyand helen

Dat uw rampzalig heir, door dezen ommekeer,

De magt benomen is tot alle tegenweer?

Vergeefs verbergt ge my den grond van uw gepeinzen:

Uw list bedriegt my niet. Waartoe dan meer te veinzen?

Zeg, dat uw leger, door geen' hongersnood ontrust,

Van woede, binnenkryg, noch doodsgevaar bewust,

My hoopt met meer geluks te weeren, dan voordezen,

Zo uw gewaande nood my zorgeloos doet wezen.

Op welk een' zwakken grond uw hoop ook steune, ik vind

Dat ge op dien voet alleen u 't veinzen onderwind.

Maar denk niet dat ik ooit, door min voor my te waken,

Myzelven krachteloos, uw' keizer sterk zal maken.

Milko.

Hoe! zyt gy Nadir, door gantsch Azië vermaard,

Wiens edelmoedigheid alöm verwondring baart?

Gy, die u menigwerf in bloed, in tranen baadde,

Gaat met uw zelfbelang, niet met uw deugd te rade,

Ja toont lafhartigheid, terwyl ge my betigt.

Den minsten krygsknecht zou, ware onze nood verdicht,

't Verbreiden van die maar' veel meer dan my betamen.

De groote Nadir moest der veinzery zich schamen.

Gy houd my niet verdacht: uw oogmerk blykt my klaar.

Bedien u schandlyk van ons jammerlyk gevaar;

Bestry een weerloos heir; verdubbel onze elenden;

Voldoe uw' wreeden lust; moord onze legerbenden;

Verniel gantsch Indostan door uw bloeddorstig staal;

Veins geen geloof te slaan aan myn oprecht verhaal;

Bedek uw schande dus; zorg dat uw moord den luister

Van uw geveinsde deugd niet t'eenemaal verduister';

Opdat de waereld waan' dat gy door heldenmoed,

Niet uit lafhartigheid, op 't weerloos leger woed.

Rampzalig vaderland! 'k heb u, uit roekeloosheid,

Om uw behoudenis, gelevert aan de boosheid,

U alle hoop ontrukt van ooit door heldendaên,

Uit eedle wanhoop, van uw' vyand u te ontslaan.

'k Gevoel, door deze daad, een knaging my bestryden,

Die, in uw' zwaren druk, my feller smart doet lyden.

Nadir.

Wat hatelyk verwyt! Gy acht my wreed en laf!

Gy hoont my! Deze taal verdient een zware straf.

Maar, ben ik laf en wreed, ik zal 't voor u niet wezen:

Van myn gevoeligheid staat u geen ramp te vreezen.

'k Zal Nizamëlmoluk uit 's keizers heir ontbiên:

Zie, zie dan hoe ik my van uw gevaar bedien'.

Vierde tooneel.

Milko, Nasser, Semire.

Nasser.

Mevrouw, wees niet beducht: uw groote moed bevredigt

Den vorst niet minder dan uw argwaan hem beleedigt:

Zyne edelmoedigheid, die gy in twyfel slaat,

Ten zwaren toets gesteld door uw heldinnedaad,

Zou minder in zyn ziel voor uw belangen spreken,

Zo hem, zelfs door 't verwyt, uw moed niet waar' gebleken.

Zyn aart is my bekend. Begeert ge dat zyn zoon

Met uw rampzalig ryk meêdoogendheid betoon'?

Het staat aan u alleen: gebie: 'k zal u vernoegen;

Uit yver voor uw heil myn beê by de uwe voegen;

Uw vorst, uw legermagt, uw schreijend Indostan,

Zolang 't myn glorie duld, beschermen waar ik kan.

Maar eer ik iets verricht', verwacht ik, tot belooning

Van myn beloftenis, een kleine gunstbetooning:

Betrouw my één geheim; ontdek uw' naam aan my:

't Is billyk dat ik weet' voor wie myn bystand zy.

Milko.

Gy toont uw deugden, prins, door edel mededoogen.

Uw bystand zal, voor ons, by Nadir veel vermogen.

Maar uw grootmoedigheid, die my verwonderd maakt,

Die u in yvervuur zelfs voor uw' vyand blaakt,

Zou, zo myn weigering van u myn' naam te ontdekken

U eenigzins weêrhield, u tot geen glorie strekken.

Ik eisch niet voor myzelve een overtuigend blyk

Van edelmoedigheid, maar voor 't Mogolsche ryk.

Ik zal, op uw bevel, myn' naam voor u niet helen,

Zodra gy waardig zyt in myn geheim te deelen.

Nasser.

Mevrouw, indien uw rang uw fierheid evenaart,

Dan word gantsch Indostan misscheen om u gespaard,

En, door een huwlyk van twee dierbre vredepanden,

Aan Persië verknocht met onverbreekbre banden.

Ach! zo u 't vaderland naar eisch ter harte gaat,

Verberg my geen geheim, waarin myn hoop bestaat.

Milko.

'k Heb u verstaan. Gy poogt de deerniswaarde elenden

Uit enkle baatzucht van ons leger af te wenden.

Is dit meêdoogendheid? De hoop op heldenvreugd,

Op eeuwigdurende eer, op 't waardig loon der deugd,

Dat aan een groote ziel onfeilbaar is beschoren,

Behoorde u voor ons ryk tot bystand aan te spooren.

Ach, prins! zo u de deugd naar eisch ter harte gaat,

Ontzeg my dan geen hulp, waarin myn hoop bestaat.

Nasser.

Uw driftige achterdocht, mevrouw, is onrechtvaardig:

Myn pligt is my veel meer, dan myn belangen, waardig.

Ik zal uw' eisch voldoen; en al de minnesmart,

Door uw bekoorlykheên veröorzaakt in myn hart,

Kloekmoedig wederstaan, ja trachten te overwinnen,

Totdat uw rang my blyke, en ik u mág beminnen.

'k Heb reeds genoeg bespeurt: uw fiere weigering,

Die hooggeboornen voegt, verbant myn twyfeling.

Vaarwel. Ik zal niet weêr voor uw gezigt verschynen,

Eer de yver, die my blaakt, uw wantrouw doe verdwynen.

Vyfde tooneel.

Milko, Semire.

Semire.

Prinses, wy zien eerlang, misleid myn hoop my niet,

Door 's vyands deerenis een einde aan ons verdriet,

Ons heir van hongersnood, van onverdraagbre plagen,

Het weerloos vaderland van oorlogswoede ontslagen,

Ten eenemale in rust, in magt, in eer hersteld,

En u in echt veréénd met dezen jongen held.

Zo zal ons ongeval u tot geluk verstrekken,

U aan de minnedrift van Alikan onttrekken,

U paren met een' prins, die, door eene eedle daad,

Zoveel uw min verdient, als Alikan uw' haat.

Milko.

Ja, 's keizers gunsteling, Semire! doet my gruwen:

De vorst poogt my vergeefs aan Alikan te huwen,

Aan 't yslyk vloekgedrocht, dat, met een trouwloos feit,

Met ryksverraad betigt, arglistig vrygepleit,

Op zyn betigters, wier getrouwheid is gebleken,

Zich fel gewroken heeft door zyn verwoede treken.

Maar spreek my van geen liefde: in dezen droeven stand

Behaagt my niets, dan 't heil van 't kermend vaderland,

ô Ongelukkig vorst! ô kwynende onderzaten!

ô Dierbaar Indostan! mogt u myn bystand baten!

Ik ben geheel voor u: 'k zou, in uw doodsgevaar,

Kloekmoedig meer bestaan, indien 't my mooglyk waar'.

Semire.

De nicht van Mahomet, uit keizerlyke looten,

Uit Tamerlans geslacht, uit Aurengzeb gesproten,

Rechtäarde Milko geeft, door onnavolgbren moed,

Een overtuigend blyk van haar doorluchtig bloed.

Milko.

'k Heb geen gevaar ontzien, om heimelyk te vluchten.

Waar heen? Naar 's vyands heir, daar 't all' my staat te duchten.

Wat kan een vrouw bestaan door klagten, door geween?

Myn moed is groot genoeg; maar ach! myn magt te kleen.

Semire.

Gy zult door fiere deugd op Nadir meer vermogen,

Meer winnen op zyn' zoon door twee bekoorlyke oogen,

Tot heil van 't zuchtend ryk, dan ooit, door wapenkracht,

Ons heir verrichten kan op 's vyands legermagt.

Milko.

Ik weet, schoon Nadir, trots, vermetel, ongenadig,

Door dolle wraak vervoerd, afgryslyk wreed, moorddadig,

Wanneer zyn gramschap woed niets in het leven spaart;

Dat echter menigwerf zyn edelmoedige aart

Zyn grimmigheid weêrhoud; dat hy, door deugdbetooning,

Den scepter meer verdient dan zyn onttroonde koning:

Zyn wreede oploopendheid, zyn misdryf baart hem smart;

Maar de edelmoedigheid is eigen aan zyn hart.

Geen' snooden Alikan, afkeerig van de vrede,

Ontbied hy, in zyn heir, uit onze legerstede;

Maar Nizamëlmoluk, een' loflyk' onderdaan,

Die, Mahomet getrouw, het ryk niet zal verraên.

Dit geeft my hoop: ô ja! 't zal my misschien gelukken'

Aan 't gruwzaam ongeval den droeven staat te ontrukken.

Kom, laat ons Nadir zien; opdat my spoedig blyk'

Wat deze vorst verricht voor 't Indostansche ryk.

Einde des Eersten Bedryfs.



Tweede bedryf.

Eerste tooneel.

Nizamëlmoluk, Alikan, Malek.

Malek, tegen Nizamëlmoluk.

Myn koning wil u hier zyn oogmerk openbaren.

Ik weet zyn opzet niet: vrees echter geen gevaren:

Uw eedle vyand zal zyn glorie niet verraên.

'k Zal hem uw beider komst in 't leger doen verstaan.

Tweede tooneel.

Nizamëlmoluk, Alikan.

Alikan.

Gy, Nizamëlmoluk, ontboden door den koning,

Geniet, door 's vyands keur, een groote gunstbetooning,

Een' dierbren voorrang, die genoeg te kennen geeft

Wat achting deze vorst voor uw verdiensten heeft;

En dat hem niemant, uit ons leger, naar zyn oordeel,

Zyn groot bestaan kan doen gedyën tot zyn voordeel,

Dan gy, die onbeschroomd zyn heldendeugden roemt,

En met geen duistre taal zyn' krygstogt wettig noemt.

Nizamëlmoluk.

Het voegt aan Alikan zo stout van my te spreken;

Aan u, wiens onschuld niet genoegzaam is gebleken,

Aan u, die van verraad in schyn uzelv' verschoont,

Wanneer ge uw' yver dus voor 't vaderland betoont.

Alikan.

Myne ongeveinsde trouw zal onweêrspreekbaar blyken,

En dit verdacht ontbod daaröver 't vonnis stryken.

Zo iemant iets tot schaê van Indostan besloot,

Dan is hy schuldig dien de vyand hier ontbood.

Nizamëlmoluk.

Een overtuigend blyk! zo acht ge my dan schuldig?

Zo moest dan Alikan, voor 't vaderland zorgvuldig,

Bekommerd dat ik vorst en volk verraden zou,

My hier verzellen? 't ryk behoeden door zyn trouw?

Doorslepen hoveling! gy zult my niet misleiden.

Laat ons de logen uit de waarheid onderscheiden.

De vyand, had ik my bezoedelt met verraad,

En spande ik met hem aan tot nadeel van den staat,

Zou, door ervarenis in staatkunde onderwezen,

Niet roekloos my ontbiên, maar allen argwaan vreezen.

Had Nadir u ontboôn, 'k sprak u van ontrouw vry.

Ik geef geen redenen tot achterdocht, maar gy.

Uw yver, die voor 't ryk u noodeloos doet waken,

Bedekt in 's keizers geest my poogt verdacht te maken,

U aanspoorde om met my naar 's vyands heir te gaan,

Misschien uit enkle vrees dat ik u hier mogt schaên,

Deze yver geeft my recht, ô Alikan! te denken,

Dat gy, voorheen verdacht, uw' pligt, uw trouw durft krenken.

Alikan.

Ik ducht, op wisser grond, dat uwe arglistigheid,

Die my doet zwichten, en u vry van ontrouw pleit,

U zal door Nadirs gunst den rykstroon doen bekleeden.

De staatzucht is gespitst in gruweldaên te smeden.

'k Zeg andermaal, dat gy, die Nadirs deugden pryst,

Gy, wien de vyand thans de grootste gunst bewyst,

By zich in 't heir ontbied, om u alleen te spreken,...

Nizamëlmoluk.

Gy kunt myn' aanslag, zo ik schuldig ben, verbreken.

Gy, die by Nadir door uw byzyn my bespied,

Verhoe dien toeleg... Neen, gy vreest myne ontrouw niet;

Gy vreest alleen, dat ik, van argwaan ingenomen,

Uw schandelyk verraad trouwhartig voor zal komen.

Denk, hoe gy meer my tergt, in schyn my schuldig acht,

U zuivert, hoe ik meer uw' yver hou verdacht.

Alikan.

Vaar voort; verberg voor my den grond van uw gepeinzen;

Bedrieg my, zo gy kunt, door uw behendig veinzen;

Verdenk, beschuldig my; voeg al uw kunst byéén:

'k Zie echter, u ten spyt, door al uw loosheid heen.

Indien ge uw doel bereikt, staat alles my te duchten:

Gy zoud den troon bekleên; ik in uw boeijen zuchten,

Of door een wreede dood uw grimmigheid voldoen.

Aanstaande keizer! spreek: wat lot, uw wraak ten zoen,

Zal my beschoren zyn? of staat my niets te vreezen?

Ik weet dat Alikan uw gunstling niet zal wezen.

Dan zal 't Mogolsche ryk, door uwe zorg bewaakt,

Ontheven van een' vorst, wiens ryksbestier gy wraakt,

Volmaakt gelukkig zyn, 't heeläl ten wonder strekken,

En koning Nadir u voor alle rampen dekken.

Nizamëlmoluk.

Indien gy 't ryk niet wint door uwe arglistigheid,

Het is ten minste een goed waarmeê ge uw staatzucht vleit.

Ik kan, uit achterdocht, u 't zelfde feit verwyten,

Dat uw geveinsde drift te bits my toe durft byten.

Gy voert die stoute taal, dewyl gy schandlyk waant

Dat u de vyand reeds een' weg ten rykstroon baant:

Gy kunt uw dwaze hoop, uw blydschap, niet verbergen.

Of durft uw overmoed zo onbeschaamd my tergen,

Opdat ik roekeloos uit gramschap iets besta,

Waardoor ikzelf my storte in 's keizers ongenaê?

Neen, listige Alikan! gy zyt niet meer ervaren,

In uw vermeetle jeugd, dan ik in ryper jaren.

Ik, die het veinzen doem, die all' uw treken ken,

Die van uw' wrevlen nyd het smaadlyk doelwit ben;

Ik, door geen gramschap, door geene eigenbaat bewogen,

Zie al uw pooging aan met medelydende oogen.

Keer weder tot uw' pligt; betoon een waar berouw;

Bescherm het ryk, uzelv', door ongeveinsde trouw.

Ik zal, zodra ik u voor 't vaderland zie leven,

Uw list, uw veinzery, uw' toeleg u vergeven;

Ja, uit erkentenis, u eeren als een' vriend,

Die myn verächting nooit door ontrouw heeft verdient.

Derde tooneel.

Nadir, Nizamëlmoluk, Alikan, Malek. Lyfwachten.

Alikan.

Toon, zo gy Nadir zyt, gewoon aan eedle daden,

Of Alikan by u zyn' keizer heeft verraden.

Mynheer, ik ben verdacht van zulk een gruwelstuk,

By dezen meêgezant, by Nizamëlmoluk.

Hy zal, zodra gy hem de waarheid zult ontdekken,

Myne onbevlekte trouw niet meer in twyfel trekken;

Maar, t'eenemaal gerust op uw getuigenis,

Doen blyken hoe volmaakt voor u zyne achting is.

Uw deugd, uw glorie eischt dat gy myn trouw verdedigt,

Nadien zyn argwaan u, niet min dan my, beleedigt.

Spreek tot myne onschuld niet, dan voor uzelv' alleen.

Nadir.

Zou myn getuigenis geloof verdienen? Neen!

't Zou my tot schande, en u tot erger leed gedyën:

Een vyand is altoos verdacht van veinzeryën.

'k Zal echter klaar doen zien aan uw' gedreigden staat,

Dat Nadir niets begeert door bystand van verraad.

Hoor, Nizamëlmoluk, wat ik heb voorgenomen,

En waarom myn ontbod u in myn heir deed komen.

Uw leger, uitgeteerd, van hongersnood geplaagd,

Op 't enkele gezigt eens Persiaans vertsaagd,

Door binnenkryg verdeeld, van hoop ontbloot, aan 't muiten,

Aan 't moorden, magteloos myn zegepraal te stuiten,

Uw talryk leger word vernield, zodra 't my lust:

Dit ryk is in myn magt. Stel echter u gerust:

'k Zal in uw weerloos heir, 't geen door onlydbre elenden

Myn ziel tot deernis noopt, met frissche legerbenden

Geen' schandelyken moord, geen gruwzaam feit bestaan:

Ik eisch geen' stroom van bloed; ik ding naar lauwerblaên.

ô Ja! ik wil myn gunst aan Indostan bewyzen,

Myn voordeel afstaan, en uw kermend leger spyzen,

Indien uw vorst, geleerd hoe weinig hy vermag,

Zich wil behoeden door een billyk vreêverdrag.

Die weldaad zal meer vreugds verwekken in myn zinnen,

Dan de eer van door myn' moed gantsch Indostan te winnen.

Nizamëlmoluk.

Mynheer, ik kan genoeg beseffen welk een vreugd,

Die alles overtreft, uit ware heldendeugd

In groote zielen spruit, die 't edel mededoogen

Verkiezen voor 't geweld van 't vyandlyk vermogen:

Ook weet ik dat uw hart naar zulk een blydschap tracht:

Uw weldaad, ons beloofd, is niet by my verdacht.

Geen laffe vleijery doet tot uw' lof my spreken:

Uwe edelmoedigheid is Azië gebleken.

Vergun my, dat ik vraag' hoe u die zware elend',

Die hongerswoede, die verdeeldheid is bekend.

Of is u niets gemeld? Gy zoud, door louter gissen,

Of door een valsch bericht, de waarheid kunnen missen,

En dus eene eedle gunst beloven, die, versmaad,

En vruchtloos voor ons heir, uw magt te boven gaat.

Gelooft ge dat myn vorst, door all' uw Persianen,

Zich, zo de nood hem drong, geen' weg zou durven banen,

Maar, tot vermyding van een glorieryke dood,

Lafhartig zou vergaan van zwaren hongersnood?

Erken, indien gy 't waant, ô Nadir! uw verblinding.

Men vreest, in doodsgevaar, geen hagchlyke onderwinding:

De wanhoop, onbevreesd, van razerny verzeld,

Maakt van een' bloodaart zelfs een' zegepralend' held.

Alikan, tegen Nadir.

Hoe heilryk is ons lot, nu onze legerscharen,

Door honger niet geplaagd, beveiligd voor gevaren,

Van heldenmoed bezield, tot tegenweer bereid,

Geen' dank verschuldigd zyn aan uw meêdoogendheid!

ô Ja! uw deernis, vreemd, verbazend, overbodig,

Verdacht van veinzery, zou, waar' ze ons leger noodig,

Misschien, zodra ge ons had behendig uitgehoort,

Verkeeren in geweld, in oorlogswoede, in moord.

Nadir, tegen Alikan.

Gy acht my dan bekwaam tot snoode veinzeryën?

Gy vreest niet dat die taal u kan tot leed gedyën?

Indien ik trouweloos door list myn voordeel zocht,

Dan moest ge zwygen van uw zorglyke achterdocht;

Nadien ik, fel getergd door uw vermetel spreken,

In spyt van 't vrygelei' dien hoon zou kunnen wreken.

Gy tergt my roekloos, of beleedigt my in schyn;

Maar toont uw trouw te veel, dan dat ze oprecht zou zyn.

Wie schaamtloos, met gevaar, een' vyand durft trotseren,

Om listig van zichzelv' alle achterdocht te weeren,

Is veeltyds min bedacht op 't welzyn van den staat,

Dan op zyn zelfbelang, op lafheid, op verraad.

Gy spreekt, alsöf gy loos, verr' van myn wraak te vreezen,

My dienstig zyt geweest, of dienstig poogt te wezen.

Alikan.

Gy waant dat deze taal my spyt verwekt: maar neen;

Ik ben u dier verpligt voor deze vrindlykheên,

Die, schoon een valsch gerucht myn glorie heeft geschonden,

Doen zien hoe Alikan aan Nadir is verbonden.

Nadir, tegen Nizamëlmoluk.

Gy, die my niet verdenkt, en echter uwe elend',

Uw' zwaren hongersnood, uw' binnenkryg ontkent,

Gy zoud ontwyfelbaar de waarheid my ontdekken,

Indien 't geen' argwaan, in uw nadeel, zou verwekken.

Een edel hart, als 't uw', betrouwt zich onvervaard

Op 't onherroeplyk woord eens vyands van myn' aart.

Maar 'k wil deze oorzaak van ontkenning doen verdwynen.

Gy, Malek, doe terstond de vrouwen hier verschynen,

Tegen Nizamëlmoluk, terwyl Malek vertrekt.

Ik zal bewyzen, hoe, door wat onfeilbaar blyk,

't Gevaar my is bekend van 't Indostansche ryk,

Ik doem uw loosheid niet; ik prys uw veinzeryën,

Zolang de oprechtheid u tot onheil zou gedyën.

Maar als gy haar zult zien, die, door heldinnetaal,

Van uwe elende my een ongeveinsd verhaal

Tot uw verlossing deed, en my tot mededoogen

Voor 't kermend talloos heir eens vyands heeft bewogen,

Dan zult ge, op dat gezigt volkomen overreed,

Behoed voor lastertaal, bekennen 't gene ik weet:

Of zo gy listig noch eene uitvlucht durft verzinnen,

Weêrspreek dan 't waar verbaal van ééne uit uw vorstinnen.

Zy komt. Ontken my nu den schrik, dien gy betoont,

Die u van veinzery beschuldigt, haar verschoont.

Vierde tooneel.

Nadir, Nasser, Milko, Nizamëlmoluk, Alikan, Semire, Malek, Lyfwachten.

Nasser.

Mevrouw, gy zult terstond naar uw begeerte aanschouwen

Dat zich een groote ziel op Nadir mag betrouwen.

Zie hoe de koning reeds, uit mededoogendheid,

Voor uw elendig volk een heilryk lot bereid.

Nadir.

Mevrouw, ik zal uw heir voor ondergang behoeden.

Maar Nizamëlmoluk, uit vrees van kwaad vermoeden,

Ontkent den hongersnood, die vorst en volk vernielt:

Uw bystand is my nut.

Milko.

De deugd, die u bezielt,

ô Edelmoedig held! voldoet aan myn verwachting.

Nadien ze gaadloos is, verdient ze een gaadlooze achting.

Verwacht niet, nu ikzelve u ons gevaar bely,

Dat Nizamëlmoluk die waarheid u ontstry'.

Tegen Nizamëlmoluk.

't Gevaar, dat u weêrhoud den nood der legerscharen

Van onzen keizer aan den koning te openbaren,

Is 't uwe niet, maar 't myne; ik heb die daad verricht.

Myn yver blaakt voor 't ryk: beken; gy weet uw' pligt.

Alikan.

Prinses! 't verbaast my u in 's vyands heir te vinden.

Wie zou, daar iemant zich een daad durft onderwinden,

Die 't ryk verdelgt of red door onbedachte trouw,

Vermoên dat Milko zelf die daad verrichten zou?

Nasser.

Hoe! Milko? 's keizers nicht? Is 't mooglyk 't geen wy hooren?

Nadir.

Prinses, uw eedle rang, hoe hoog gy zyt geboren,

Strekt minder tot uwe eer, dan uw heldinnemoed,

Die uw geslacht verheft, die vorst en volk behoed.

Nizamëlmoluk.

ô Held! ik kan voor u ons krygswee niet verbergen.

't Is noodloos u voor ons een groote daad te vergen:

Gy weet dat wy vergaan van hongersnood en moord:

Ons jamren deert u: wy betrouwen op uw woord:

Ik vrees niet dat ge uw deugd baatzuchtig zult verzaken,

Door 't minste kwaad gebruik van onze elend' te maken,

Door ons te dwingen tot een schandlyk vreêverdrag.

Een held, als Nadir, doet veel min 't geen hy vermag,

Dan 't geen zyn glorie eischt; kan zyn belang versmaden,

Wanneer 't geen hoop verschaft tot nieuwe lauwerbladen;

En stelt geen vreugd, geen' roem, in 's vyands schande en schaê,

Maar in meêdoogendheid, in weldaên, in genaê.

Nadir.

Zo is 't. Ik zal myn' eisch op recht en reden vesten.

Ik eisch van Mahomet de landen, die, bewesten

Den Indus, door geweld, meineedig, tegen recht,

Aan 't Indostansche ryk voordezen zyn gehecht.

Aan Persië behoort de koningklyke zetel,

Door Tamerlan gebouwd, de onschatbre troon, vermetel

Van all' uw keizers als hun wettig eigendom

Bezeten, ons ontroofd: ik eisch dien troon weêrom.

Vorst Abas bragt welëer een legermagt te velde,

Opdat zyn bondgenoot zich op den troon herstelde:

Maar keizer Homajoen, bevestigd in 't gebied

Van 't muitend Indostan, hield zyn belofte niet;

Hy schond het ryksverding, met Persië gesloten.

Uw keizer stave aan my 't verdrag dier bondgenooten.

Zelfs Mahomet, verpligt in kryg my by te staan,

Maar ongetrouw, heeft niet aan ons verbond voldaan,

Toen 't wuft Agwaansche volk, oproerig aangespannen,

My dreigde, en toen ik streed in 't ryk der Ottomannen.

Ik eisch vergoeding voor zyne ontrouw, my betoond.

Hy, die my roekeloos in myn gezanten hoont,

En telkens op den eisch, hem billyk voorgeschreven,

Een wrevlig antwoord, vol verächting, heeft gegeven,

Is echter, nu zyn ramp erbarmlyk voor hem pleit,

Het voorwerp van myn hulp en mededoogendheid.

Hy kome, opdat ikzelf aan hem myn gunst bewyze,

Aan hem de vrede schenke, en 't kwynend leger spyze;

Hy spreek' my in dit heir; hy zie, zelfs dezen dag,

Hoeveel zyn krygsëlende op myn gemoed vermag.

Gy, Nasser, zult terstond, om hem myn' wil te ontdekken,

Met Nizamëlmoluk naar 's vyands heir vertrekken.

Ik wacht u, binnen 't uur, met Mahomet hier weêr.

Hem blyke, door uw komst, hoe ik een' keizer eer.

Prinses, 'k zal dezen dag, verr' boven uw verwachting,

Voor uw kloekmoedigheid een teeken myner achting

Aan u bewyzen, tot bevordring van de vreê.

Gy zult hier veilig zyn, als in uw legersteê.

Gy, Alikan, vertoef.

Vyfde tooneel.

Milko, Alikan, Semire.

Alikan.

Prinses, mint u de koning?

Of zou prins Nasser u beminnen? 'k Eisch verschooning,

Indien myn stoute vraag u eenigzins misdoet:

Denk dat een minnend hart gedurig argwaan voed.

Zou Nadir beter u zyne achting kunnen toonen,

Ter vordring van de vreê, dan als hy beider kronen

Vermaagschapt door een' echt, die u aan my ontrooft?

Schept gy behagen in deze achting, u beloofd?

Milko.

Hoe! zou deze achting my niet tot genoegen strekken,

Indien ze 't vaderland aan 't krygswee kan onttrekken?

Gy twyfelt dat de prins, of Nadir, my bemint!

Ga, vraag dit aan hunzelf, zo gy 't geraden vind.

Gy moest blyhartig, om myn liefde waard' te wezen,

In plaats van 't minnevuur des vyands laf te vreezen,

My afstaan voor 't geluk van 't schreijend vaderland.

Wie onvermogend is tot zulk eene offerhand',

Wie meer zyn voordeel zoekt dan 't voordeel onzer staten,

Is myner liefde onwaard', dien moet ik doodlyk haten.

Myn hart, door u ontlast van alle erkentenis,

Zal echter meer bestaan dan 't u verschuldigd is;

't Zal u, dien 't niet bemint, nochtans trouwhartig raden.

Men heeft u, waar of valsch, betigt met gruweldaden;

Men houd u nóch verdacht, dat gy, om 's keizers troon,

Den vyand, tegen 't ryk, uw hulp hebt aangeboôn:

Hy schynt, zo gy hem reeds uw' dienst niet hebt gehuldigt,

Verwittigd dat men u met ontrouw heeft beschuldigt;

Hy weert u uit ons heir, misschien opdat uw list

Aan ons de vrede, aan hem zyn weldaad, niet betwist'.

Tracht, nu 't gevaar van 't ryk geen magt heeft op uw zinnen,

Ten minste om uw gevaar uw liefde te overwinnen,

Eer Nadirs deugd u storte in 's keizers ongenaê.

Dat niets, dan uw behoud, u thans ter harte ga.

Vaarwel.

Zesde tooneel.

Alikan, alleen.

Ondankbre! ik zal uw' schimplust haast bepalen.

Doe my, ô staatzucht! op de liefde zegepralen:

Gy blaakt me, in eedler gloed, voor kroon en scepterstaf:

De liefde is, in een hart als 't myne, veel te laf.

Ik zal, door 's vyands gunst, het keizerryk regeeren.

ô Schrandre Nadir, die, om achterdocht te weeren,

Staatkundig, door een' glimp van edelmoedigheid,

My bits bejegent, dus myn' meêgezant misleid,

My ophoud in uw heir, om my alléén te spreken!

'k Zal toonen dat my klaar uw doelwit is gebleken;

'k Zal my bedienen van dit gunstig oogenblik.

Doch, schoon ik vol van hoop, vervreemd van dwazen schrik,

In u myn' toeverlaat blymoedig durf aanschouwen,

'k Zal echter op uw gunst my niet te veel betrouwen.

ô Triomferend held! vrees, vrees, misleid ge my,

Dat Alikans verderf tot Nadirs val gedy'.

Einde des Tweeden Bedryfs.



Derde bedryf.

Eerste tooneel.

Nadir, Alikan, Malek.

Nadir, tegen Malek.

Gy zult, van wacht verzeld, des keizers komst verbeiden,

En hem eerbiedig in myn legertent geleiden.

Alikan, terwyl Malek vertrekt.

Vorst Nadir, niet vernoegd dat ieder heldendaad

Van zyn gevreesde kling 't geloof te boven gaat,

En dat zyn strydbare arm 't heeläl houd opgetogen,

Begeert de glorie van grootmoedig mededoogen!

Gy spaart een' vyand, die, van alle hoop ontbloot,

Elendig zou vergaan van zwaren hongersnood,

't En ware 't u behaagde ons ongeval te stuiten!

Zelfs bied ge ons gunstig aan een vreêverdrag te sluiten!

Uw weldaad, ons beloofd, uw deugd is ongemeen:

Die edelmoedigheid, ô held! voegt u alleen.

Nadir.

Gy, Alikan, gy kunt, door deze gunst te roemen,

Uw ware meening, uit bevreesdheid, loos verbloemen!

Die taal verbaast my niet: een hoveling, als gy,

Doorslepen, uitgeleerd in list, in veinzery,

Zal zyn gedachten steeds uit achterdocht bedekken,

Zo hem de oprechtheid zou tot nadeel kunnen strekken.

Maar deze loosheid is onnoodig: spreek oprecht.

Verwacht ge, van myn gunst, niets anders dan gy zegt?

Alikan.

Indien een andre held, in staat te triomferen,

Beloofde van ons ryk den ondergang te weeren,

En zelf de vreê begeerde; ik zou, op wissen grond,

Vermoeden dat zyn hart, in weêrwil van zyn' mond,

Een' loozen toeleg smeedde, om, zonder krygsgevaren,

Een kroon te winnen, door een' vyands heir te sparen;

Dat hy den keizer, als uit yver voor de vreê,

Door kunstig staatsbeleid lokte in zyn legersteê,

Om, als vorst Mahomet behendig waar' gevangen,

Het magtig ryksgebied van Indostan te erlangen;

Dat hy, door bystand, uit ons ryk hem aangeboôn,

Door onzer grooten hulp verwinnaar van den troon,

(Men kan met reden van dien toeleg hen verdenken,)

Aan één' dier grooten 't ryk ten leengebied zou schenken,

Verzekerd dat ons volk, bevredigd, hem getrouw,

Door één' uit ons bestierd, zyn zege staven zou.

Zo zou een ander zich ontwyfelbaar gedragen,

Zich vleijende op die wys zyn glorie niet te wagen.

Ervaren staatzucht denkt dat de opperheerschappy

Met recht verkregen word door list, door veinzery:

Zy zal een loos bedrog, 't geen tedre zielen doemen,

Een loffelyke daad van ware helden noemen.

Licht wraakt gy die gedachte: onzeker, weet ik niet

Of Nadirs eerzucht doemt wat staatzucht hem gebied.

Nadir.

Gy, aan den toeleg van uw grooten medepligtig,

Zyt, in 't ontveinzen van uw stout bestaan, voorzigtig:

Gy vreesde dat ik u, uit eerzucht, mogt versmaên;

En bood door andren my uw' vreemden bystand aan:

Nu toetst ge my; en poogt, zolang u myn gepeinzen

Noch niet gebleken zyn, uw' aanslag my te ontveinzen:

In twyfel wat myn hart van uw besluit gevoelt,

Bewyst ge, door uw list, wat oogmerk gy bedoelt;

Opdat ikzelf, bewust van 't geen gy poogt te smooren

En tevens my ontdekt, u myn besluit doe hooren.

Gy vleit u met de hoop dat Thamas Koelikan,

Die Thamas troon bekleed in 't vorstlyk Ispahan,

Den naam van dwingland, van verrader, niet zal vlieden,

Indien hy Indostan als keizer kan gebieden:

Maar 't schynt u onbekend, dat, sints ik Nadir wierd,

Ik 't Persiaansche volk rechtvaardig heb bestierd;

Dat, toen my 't gantsche ryk tot koning heeft verkoren,

De alöude luister van myn staten wierd herboren;

Dat Thamas, my ter wraak, rechtmatig wierd onttroond;

Ik, voor myn diensten, uit erkentenis gekroond:

Ik pleegde geen geweld; men schonk my 't ryk vrywillig.

Myn zucht tot heerschen en uw staatzucht zyn verschillig:

Ik wenschte om 't heil des volks; gy wenscht uit eigenbaat:

Myn oogmerk was oprecht; het uwe is kroonverraad.

Die taal behaagt u niet: gy denkt licht, uit myn rede,

Dat ik, uit deernis, ben genegen tot de vrede:

Maar schort uw oordeel op, totdat ge onfeilbaar ziet

Of Nadirs eerzucht doemt wat staatzucht hem gebied.

Een vyand zal niet licht een keizerryk versmaden.

Misschien bereikt gy 't wit van uw geheime daden.

't Is recht, nu Alikan voor my behendig veinst,

Dat hem verholen zy wat Nadir waarlyk peinst.

Alikan.

't Is vruchtloos dat ik poog door veinzery te ontdekken,

Of ons de hongersnood tot schade of heil zal strekken.

Ik durf my van uw deugd beloven dat misschien...

De keizer nadert ons; 'k zal haast uw doelwit zien.

Tweede tooneel.

Mahomet, Nadir, Nasser, Nizamëlmoluk, Alikan, Malek. Lyfwachten.

Nadir.

ô Vorst! uw ongeluk, uw komst, uw vast betrouwen

Op myn gegeven woord, verpligt my u te aanschouwen

Als mynen bondgenoot, ja als myn' waarden vrind.

Door deze omhelzing blyk' hoe Nadir u bemint.

Mahomet.

Uwe edelmoedigheid, in ons gevaar te weeren,

Doet my, ô koning! u als myn' verlosser eeren.

Gy hebt, door dapperheid, myn groote legermagt

Met weinig oorlogsvolk bykans ten val gebragt:

Nochtans verwerft ge, ô held! door 't al vernielend stryden

Zo groot een' luister niet als door uw medelyden.

Ik zal den ryken troon van grooten Tamerlan,

En 't Persiaansche land, gehecht aan Indostan,

Naar inhoud van den eisch, met recht my voorgeschreven,

Aan uw zeeghaftig ryk vrywillig wedergeven:

Ik zal de schuld, welëer aan Abas niet voldaan,

En myn verbond, van u in oorlog by te staan,

Waarin ik schuldig bleef, u t'eenemaal vergoeden:

'k Zal juichend u voldoen, opdat het yslyk woeden

Van kryg, van hongersnood, van tweedragt, tot uwe eer

In vrede, in overvloed, in waar geluk verkeer'!

Nadir.

Het woedend oorlogswee van all' uw legerscharen,

Door onverhoopte gunst, door vreê, te doen bedaren,

Verwekt meer blydschap in myn mededoogend hart,

Dan u 't verrassend eind' van uwe onlydbre smart:

Ik, die myn' lust nooit stelde in moorden, in vernielen,

Smaak thans een ware vreugd; ik red ontelbre zielen;

'k Verwerf, door 's vyands heir te ontheffen van elend',

Een gadeloos geluk, voorheen my onbekend.

De magt tot weldaên is een voorrecht van de grooten;

Een voorrecht, meest, verzuimd, van weinigen genoten;

Een heil, waardoor men zich der grootheid waardig maakt,

Waardoor eene eedle ziel de zoetste weelde smaakt.

'k Heb dus, al spaarde ik u het keizerryk, ja 't leven,

Veel min voor uw geluk, dan zelfs voor 't myn' bedreven.

Laat ons, tot sterking van ons weêrzydsch ryksgezag,

Ons naauw veréénen door een eeuwig vreêverdrag.

Een dierbaar echtverbond zal ons 't vermogen geven,

Waardoor we, aanéén verknocht, de koningen doen beven.

De schoone Milko, die, door edelmoedigheid,

Voor uw' gedreigden staat eene uitkomst heeft bereid;

Die, door haar vaderland meer dan zichzelf te minnen,

Het waardig voorwerp is van myn verbaasde zinnen;

Zy, die ik hooger dan uw kroon en scepter acht,

Van wie ik neven wensch uit Tamerlans geslacht,

En wier uitmuntendheên myn' zoon in liefde ontvonken,

Zy tot eene echtgenoote aan dezen prins geschonken.

Alikan, ter zyde.

ô Felle spyt!

Nasser, tegen Nadir.

Myn vorst, uw dierbre gunst, gewoon

My niets te ontzeggen, toont uw liefde voor uw' zoon.

Vergun my, daar gy eischt als koning, als verwinnaar,

Dat ik myn bede doe als onderdaan, als minnaar.

Tegen Mahomet.

Maak my, doorluchte vorst! my, zuchtende om uw' druk,

Een' blyden deelgenoot van uw aanstaand geluk;

Sta toe dat Nasser zich aan schoone Milko huwe,

Opdat myn jeugdig bloed, veréénigd met het uwe,

En dus verëdeld door 't aloude heldenbloed

Van grooten Tamerlan, uw nederlaag vergoed'!

ô Ja! ik zal voor u, als de yvrigste uwer magen,

Dit bloed, uit Nadir zelv' gesproten, moedig wagen,

Daar gy, gedreigd, ontrust door 't Zuidlandsch muitgespan,

Geen ware keizer zyt van 't magtig Indostan;

Ik zal, verzekerd van den goeden wil myns vaders,

Uw wraak gestreng voldoen op deze ryksverraders.

Bedenk, opdat uw gunst een' vyands zoon verpligt',

Hoeveel die vyand eerst voor uw geluk verricht.

Mahomet.

My is genoeg bekend, ô edelmoedig koning!

Hoeveel ik schuldig ben voor uwe gunstbetooning.

Hoe wenschte ik dat myn magt, om u een waardig blyk

Van dank te geven, aan uw weldaên waar' gelyk!

Maar dat uw goedheid niet in grimmigheid verkeere!

Dat Nadir voor zyn' zoon eene andre gift begeere!

Een keizer is altoos verbonden aan zyn woord.

Gy eischt van my een bruid die Alikan behoort.

Nadir.

Ik had, als koning, als verwinnaar, uw beschermer,

Uw ryksbehoeder, uw verpligter, uw ontfermer,

Verhindert dat myn zoon u smeekte, zo het niet

Om 't weêrgaêloos bezit van Milko waar' geschied:

Dat voorwerp is alleen dier onderwerping waardig.

Gy zyt, in 't schenken van uw gunsten, onrechtvaardig:

Uw stoute weigering, waardoor ge my versmaad,

Geschied, misleide vorst! voor één' die u verraad.

Mahomet.

Hy, onlangs valsch betigt, heeft, door zich vry te spreken,...

Nadir.

Zyn schuld is, vóór uw komst, onfeilbaar my gebleken.

Alikan, tegen Nadir.

Myn trouw voor 't keizerryk is aan myn' vorst bekend.

Nadir, tegen Mahomet.

Zyn heimlyk vloekgespan veroorzaakte uwe elend'.

Ja, vorst, men heeft voorlang, uit staatzucht van dien snooden,

My schandlyk, op zyn' naam, uw' scepter aangeboden.

Alikan, tegen Nadir.

Men heeft op myn bederf arglistig toegelegt.

Nadir, tegen Alikan.

Weet uw behoudnis dank aan 't heilig gast vryrecht.

Tegen Mahomet.

Uw krygswee, my voorzegd, toont dat zyn vloekgenooten,

My vleijende op zyn' naam, voor hem uw' val besloten:

Hun snoode raad alleen, door u te veel betracht,

Heeft uw verwaarloosd heir tot hongersnood gebragt.

Gy zult, opdat ik u voorzigtiger doe wezen,

Hun trouweloos geschrift ter overtuiging lezen,

Zodra ons vreêverdrag, en de echtverbindtenis

Van Milko met myn' zoon, door u bevestigd is.

Mahomet.

Hoe kan ik Alikan, myn' gunsteling, verdenken?

Men durft, door nyd bezield, by u zyn glorie krenken.

ô Vorst! vergun my, dat, in 't wenschlyk vreêbesluit,

Ik myn belofte houde aan hem en aan zyn bruid.

Nadir.

Hoe! kan myn woord by u dan geen geloof verkrygen?

Vermoed ge, dat ik hem onschuldig zou betygen?

Een' listig' hoveling, door schandelyke kunst,

Door laffe vleijery gedrongen in uw gunst;

Een lage ziel, betigt, bekwaam toe gruwelstukken,

Gewoon uit eigenbaat uw volken te onderdrukken;

Dien snooden acht ge (ô smaad!) meer uw betrouwen waard',

Dan Nadir, die uw heir, uw ryk, uw leven spaart!

Gy, die niet vreesde uw woord, uw dier verbond te breken,

Durft, tot eene uitvlucht, my van uw belofte spreken,

Terwyl uw rampspoed, tot behoudnis van den staat,

U, by een' onderdaan, van die belofte ontslaat!

Is dit erkentenis voor myn genade toonen?

Vermeetle! moest ge my, uw' overwinnaar, hoonen?

Myn mededoogendheid misbruiken in uw' druk?

Gy vleit u reeds te veel met uw aanstaand geluk.

'k Zal, eer myn grimmigheid aan u ten val mogt strekken,

Tot vordring van uw heil, uit uw gezigt vertrekken.

Pleeg raad, terwyl ikzelf myn' fellen spyt bedwing',

Met Nizamëlmoluk, of met uw' gunsteling.

Rampzalig keizer! beef, zo myn getergde goedheid

Verkeert in haat, in wraak, in wreedheid, in verwoedheid.

Derde tooneel.

Mahomet, Nasser, Nizamëlmoluk, Alikan.

Nasser.

Ik zal, nadien uw hart, onbuigzaam voor myn beê,

Geen acht slaat op uw heil, op de aangeboden vreê,

Voor uw behoudenis een' dierbren bystand kiezen,

Eer Nadir u de hoop van uitkomst doe verliezen;

'k Zal toonen, schoon myn wraak, myn' bitschen smaad ten zoen,

Onfeilbaar door uw' val myn liefde kan voldoen,

Dat ik, zelfs meer dan gy, uw deerniswaarde elenden,

Uw' wissen ondergang van u poog af te wenden.

't Is noodig, daar gyzelf u stort in 't grootst gevaar,

Dat ik, uws ondanks, u de kroon en 't leven spaar'.

Vierde tooneel.

Mahomet, Nizamëlmoluk, Alikan.

Mahomet.

Wat yslyke overmaat van wee staat my te duchten!

Ik, die myn' val beween, myn stervend volk hoor zuchten,

Myn' vyand nedrig vlei, zie myn beroemd geslacht,

Myne eedle afkomst door dien vyand trots verächt.

Zou ik, (ô bittre spyt!) om lyfsgenaê te vinden,

Myn oud doorluchtig huis aan 't laag geslacht verbinden

Van Thamas Koelikan, eens kleenen hoofdmans zoon,

Door schandlyke overmagt bezitter van een' troon?

ô Groote Tamerlan! wat smaad ware u beschoren,

Indien 't my lustte naar dit vreêverdrag te hooren!

Nizamëlmoluk.

Ach, vorst! terg Nadir niet. Wat kan, in dezen nood,

Verhindren dat zyn magt u dwinge?

Mahomet.

Milkoos dood.

Nizamëlmoluk.

Wilt gy, die 't moorden haat, de onschuldige doen sterven?

Mahomet.

Haar hand voldoe myn' wil: 'k zal 't van haar' moed verwerven.

Ik stem veelëer haar dood, waarvan ik zuchtend gruw,

Dan dat ze ons bloed besmette, ik haar aan Nasser huw'.

Myn wanhoop ga haar voor: 'k wil, om myn' ramp te weeren,

Op Nadir door myn dood kloekmoedig triomferen.

Nizamëlmoluk.

Gy word door felle smart, door wanhoop, wreed misleid:

Uw sterven waar' geen moed; het waar' lafhartigheid.

Vergeef my deze taal: uw heillooze offerhande,

Geschikt tot weering van eene ingebeelde schande,

Waar' doodlyk voor uw heir, verderflyk voor den staat,

En voor uw oud geslacht een onvergeetbre smaad.

Voorkom dat ongeval; ach! duld niet dat men melde:

‘Vorst Mahomet, die dwaas tot wanhoop overhelde,

‘Ja om een harsenschim zich angstig heeft ontzielt,

‘Heeft, door zyn laffe dood, zyn talryk heir vernielt.

Alikan.

Uw weigring is gegrond, myn vorst; maar ze is gevaarlyk.

Uw dreigend doodsgevaar te weeren, valt bezwaarlyk.

Mislei den vyand; veins te stemmen in den prys

Van uw behoudenis, opdat hy 't leger spyz'.

Men mag een vreêverbond, uit dwang gestemd, verbreken.

Nizamëlmoluk.

ô Neen! behelp u niet met eerelooze treken.

Indien ge (ô gruweldaad!) die veinzery bestond,

Zoud ge, om 't verbreken van een heilig vreêverbond,

Daar Nadir blyken geeft van edel mededoogen,

Verdienen dat gyzelf arglistig wierd bedrogen.

De vyand, die uw heil en wissen ondergang

In zyn vermogen heeft, bestaat geen' snooden dwang,

Wanneer zyn yver, verr' van door het staal te woeden,

Door onverhoopte vrede u gunstig poogt te hoeden.

Voldoe hem ongeveinsd; verlaat u op myn trouw.

Ach! dat myn raad uw heir, uw ryk, uzelv' behou'!

Dat Nadirs dierbre gunst..!

Alikan.

Die gunst gaat u ter harte.

Nizamëlmoluk.

Gy zoud ze niet versmaên, 't en waar' ze u hevig smartte.

Herstel ons ryksgeluk, myn keizer! hoor naar my.

Gy wierd te lang misleid door laffe vleijery.

Dit echtverbond, dat u geen onheil kan verwekken,

Zal u ontwyfelbaar tot ware glorie strekken;

Ja, in 't volmaakt geluk van 't juichend Indostan,

Uw' stam doen roemen op een' tweeden Tamerlan.

Vyfde tooneel.

Mahomet, Milko, Nasser, Nizamëlmoluk, Alikan, Semire.

Nasser.

Prinses, voldoe uw' wensch; tracht 's keizers val te stuiten:

't Gevaar eischt kort beraad: doe hem tot vreê besluiten.

Milko.

ô Vorst! duld dat ik smeek' voor 't angstig vaderland,

Erbarmelyk gedreigd, in hopeloozen stand,

Voor 't stervend talloos heir, voor uw geliefde vrouwen,

Voor onderdanen die hun welzyn u betrouwen,

En voor uw dierbaar kroost, dat om meêdoogendheid,

Om uitkomst in de elende, erbarmlyk met my schreit:

Betoon uw liefde als vorst, als echtgenoot, als vader:

Uw goedheid zy voor ons! niet voor een' staatsverrader,

Die, waar' zyn trouw oprecht, aan 't ryk my af zou staan,

Zyn min beteuglen, u van uw belofte ontslaan.

Uw milde gunst, beducht een vryë ziel te dwingen,

Een vrouw uit uw geslacht eene echtkeur op te dringen,

Genadig deelende in myn blydschap, in myn smart,

Beloofde aan Alikan myn hand, indien myn hart

Volkomen waar' geneigd zich by die gift te voegen:

Ik toonde u tegen hem nooit eenig ongenoegen:

'k Waar' met dien bruîgom reeds, nadien 't myn' vorst behaagt,

Veréénigd, zo de kryg myn' echt niet had vertraagt:

Maar thans bedien ik my van 't recht, aan my gegeven;

Ik red uw legermagt, myn vaderland, uw leven,

Ten koste eens minnaars die myn liefde onwaardig is:

Myn weigring maakt u vry van uw beloftenis.

Alikan.

Mevrouw, dit gaat te verr'. My tegen recht te hoonen!

Ik, vaardig in myn trouw voor 't vaderland te toonen,

Wensch yvrig dat myn vorst met Nadir zich verzoen':

'k Verzaak myn' minnegloed.

Mahomet.

'k Zal 's konings eisch voldoen:

Ik ben tot weigering der vreê niet meer verbonden.

Milko.

Gy hebt, ô Indostan! uw' keizer weêrgevonden.

Nizamëlmoluk, tegen Mahomet.

Men geve in aller yl, opdat men 't onheil stuit',

Aan Nadir kennis van dit heugchlyk vreêbesluit.

Nasser, tegen Mahomet.

Ik zal, is 't uw begeerte, u by dien vorst geleiden.

Mahomet.

Weläan.

Tegen Alikan.

Ga in myn heir dit heil terstond verbreiden.

Zesde tooneel.

Alikan, alleen.

Ik zal, op 't wreedst misleid, versmaad, gehoond, betigt,

Doen blyken dat myn hart in doodsgevaar niet zwicht.

Men doe, indien myn goud voor my iets kan verwerven,

Tot myn gerechte wraak den trotsen Nadir sterven!

Zyn dood is niet genoeg; myn felle spyt eischt meer:

Men stuite ook 't vreêverdrag, bestemd tot 's vyands eer!

Dat zelfs de keizer my op dien verrader wreke,

Myn' raad uit blindheid volg', 't gegeven woord verbreke,

My diene als hy zyn' stam voor Milkoos echt behoed!

Ach! dat ons volk, gespysd, genoopt tot oorlogsmoed,

Heldhaftig voorgetreên door all' myne eedgenooten,

Door Mahomets misnoegde en felgedreigde grooten,

Door vorsten, wier belang aan 't myn' verbonden is,

Het lot van Alikan in 't bloedig veld besliss',

Den Persiaan verwinn', zichzelf het leven spare,

Een' laffen vorst onttroon', tot keizer my verklare!

Ik juich in myn gevaar; 'k sneef, mist my 't heldenloon,

Ten minste met de hoop op de Indostansche kroon.

Einde des Derden Bedryfs.

